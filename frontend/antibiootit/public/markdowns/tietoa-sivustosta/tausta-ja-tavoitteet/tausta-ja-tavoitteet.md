### Tausta
Antibiootit ovat lapsille eniten määrätty lääkeaineryhmä. [1] Vaikka antibiootit ovat välttämättömiä bakteeriperäisten infektioiden hoidossa, niiden liiallinen käyttö johtaa multiresistenttien bakteerien yleistymiseen. [2] Suosituksesta poikkeava antiboottivalinta voi johtaa myös hoidon epäonnistumiseen vastustuskykyisten taudinaiheuttajien takia. Toistuvat antibioottihoidot - erityisesti imeväis- ja leikki-iässä - horjuttavat suoliston bakteerikannan tasapainoa ja mahdollisesti lisäävät useiden kroonisten sairauksien (mm. astma, diabetes, tulehdukselliset suolistosairaudet) ja ylipainon riskiä. [3–6] Antibioottien liiallinen käyttö tavanomaisten ja usein itsestään paranevien lasten hengitystieinfektioiden hoidossa on merkittävä kansanterveydellinen ongelma. [7]

Lasten infektiosairauksiin liittyviä Käypä hoito -suosituksia on julkaistu vuosien varrella useita, [8] mutta niiden jalkauttaminen käytännön tasolle on ollut haastavaa. Pelkkä muistutus hoitosuositusten olemassaolosta ei näytä merkittävästi vaikuttavan avoterveydenhuollon käytäntöihin. [9–11] Lasten antibioottimääräyksissä hoitosuosituksista poikkeaminen on harvoin aiheellista edes allergian takia, sillä lasten penisilliiniallergia on erittäin harvinainen. Kaikista antibioottiallergiaepäilystä alle 5 % varmistuu allergiaksi. [12] Vaikean penisilliiniallergian esiintyvyys on noin 0.0005 %. [13]

Tutkimusten mukaan lasten riski saada hoitosuosituksista poikkeavaa antibioottihoitoa (toisin sanoen, turhaan määrätty tai vääränlainen antibiootti) on korkeampi avoterveydenhuollossa erikoissairaanhoitoon verrattuna. [10,14–16] Keskeiset tunnistetut ongelmat ovat seuraavat: 1) virusperäisiä ylä- ja alahengitystietulehduksia hoidetaan virheellisesti antibooteilla; 2) keuhkoputkentulehdukseen (itsestään paraneva virusperäinen bronkiitti) määrätään edelleen aktiivisesti antibiootteja, erityisesti makrolideja; 3) makrolideja käytetään tarpeettoman usein välikorvatulehduksen, sivuontelotulehduksen ja avohoitopneumonian hoidossa. Nämä havainnot ovat merkittäviä, sillä suurin osa antibioottimääräyksistä tapahtuu nimenomaan avoterveydenhuollossa. [17]

### Tavoitteet
**Antibiootit.fi -sivuston tavoitteena on** tukea ja nopeuttaa lääkärin työtä lasten yleisimpien infektioiden hoidossa. Antibiootit.fi -sivu on tarkoitettu vain lääkäreille. Lääkevalinnat ja lääkkeiden annosteluohjeet perustuvat Käypä hoito -suosituksiin, Lääkäriseura Duodecim julkaisemaan Lääkärin käsikirjaan sekä Pharmaca Fennican ohjeisiin. Sivuston sisällöstä ja oikeellisuudesta vastaa lasten infektiosairauksien hoitoon erikoistunut asiantuntijaryhmä.

### Miten viittaan sivustoon
Csonka P, Korppi M, Renko M, ym.: Lapsen antibioottilaskuri. Julkaistu 1.6.2023. https://antibiootit.fi. Viitattu [päivämäärä].